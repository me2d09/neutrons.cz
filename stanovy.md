---
layout: page
title: Stanovy spolku Česká neutronová asociace, z. s.
---

* Obsah
{:toc}

Toto je aktální verze stanov optimalizovaná pro webové stránky. Schválené stanovy jsou k dispozici [ke stažení se formátu pdf](/files/CNA_stanovy_v2.pdf).

## I.	Účel a činnost

### § 1	

Česká neutronová asociace, z. s. (dále jen „Asociace“) je spolkem vědeckých a akademických pracovníků, studentů a dalších zainteresovaných osob, kteří využívají neutronové záření k výzkumným účelům a mají zájem podporovat rozvoj vědy v tomto oboru v České republice.

### § 2	 

Asociace používá ke své prezentaci také anglický název: „Czech Neutron Association” a akronym „CNA“.

### § 3	

K hlavním účelům Asociace patří především:
1.	Sdružování českých uživatelů neutronového záření.
2.	Propagace výzkumu s využitím neutronového záření.
3.	Komunikace s veřejností, vědeckými institucemi a státní správou v zájmu neutronové komunity.
4.	Reprezentace neutronové komunity České republiky v zahraničních institucích a dalších tematicky sourodých uskupeních.

### § 4	

Asociace provádí k dosažení uvedených účelů zejména následující činnosti:
1.	Pořádání vědeckých setkání a konferencí.
2.	Zprostředkování výuky a osvětové činnosti.
3.	Šíření informací a zpráv mezi členy.
4.	Mapování potřeb uživatelů neutronových zdrojů.
5.	Udělování ocenění za činnost.

## II.	Působnost, sídlo  

### § 5	

Asociace působí na celém území České republiky. Sídlem Asociace je obec Husinec ve Středočeském kraji.

## III.	Členství v Asociaci

### § 6	Vznik členství

1.	Členství v Asociaci je trojího druhu:
    1.	individuální členství;
    2.	kolektivní členství;
    3.	čestné členství.
2.	Individuální a kolektivní členství vzniká na základě:
    1.	schválení přihlášky doručené na adresu sídla Asociace nebo na elektronickou adresu Asociace;
    1.	úhrady členského příspěvku.
3.	O přijetí za člena rozhoduje Komise.
4.	Individuální členství může vzniknou i na základě nominace. Nominovat individuálního člena je oprávněn kterýkoli Kolektivní člen z řad svých zaměstnanců, případně studentů. Nominaci je Kolektivní člen povinen zaslat Komisi spolu s kontaktními údaji nominovaného. Komise nominovaného vyzve ke sdělení, zda nominaci přijímá či nikoli, a zároveň jej vyzve k úhradě členského příspěvku. Nominovaný se stává členem Asociace přijetím nominace a úhradou členského příspěvku.
5.	O udělení čestného členství rozhoduje Komise jednomyslně, a to na základě návrhu člena Komise. Alternativně o udělení čestného členství rozhoduje Schůze delegátů, a to nadpoloviční většinou hlasů členů Asociace zastoupených na Schůzi delegátů.

### § 7	Individuální členství

1.	Za individuálního člena Asociace může být přijata každá fyzická osoba starší 18 let využívající neutronové záření
    1.	v České republice;
    1.	v zahraničí, pokud je občanem České republiky;
    1.	v zahraničí, pokud je zaměstnán v České republice nebo studuje v České republice. 
2.	O přijetí nebo ukončení individuálního členství rozhoduje Komise.
3.	Každý individuální člen má právo:
    1.	volit a být volen do všech orgánů Asociace;
    1.	získávat odborné informace ze zdrojů Asociace;
    1.	stát se delegátem, anebo za sebe nominovat delegáta do Schůze delegátů.
4.	Povinnosti individuálního člena:
    1.	podílet se podle svých možností a schopností na naplňování účelu Asociace; 
    1.	dodržovat stanovy a ostatní vnitřní předpisy Asociace;
    1.	plnit usnesení a jiná rozhodnutí orgánů Asociace;
    1.	šetřit, chránit a zvelebovat majetek, který slouží Asociaci k zabezpečení její činnosti, jakož i usilovat o dobré jméno Asociace;
    1.	řádně a včas platit členské příspěvky určené orgány Asociace;
    1.	řádně plnit funkce a úkoly, do kterých byl zvolen nebo kterými byl pověřen.
5.	Členství v Asociaci zaniká dobrovolným vystoupením individuálního člena, jeho vyloučením, úmrtím nebo při neuhrazení členských příspěvků déle než jeden rok.
6.	Komise přistoupí k vyloučení individuálního člena, který není občanem České republiky a již v České republice nevykonává výzkumnou činnost či nestuduje.
7.	Komise přistoupí k vyloučení takového člena, který vyvíjí jménem Asociace jinou činnost, než kterou předpokládají její stanovy a programové prohlášení, nebo který poruší profesní či obecně platné etické zásady, a to i přes napomenutí ze strany předsedy Komise nebo jím pověřeného zástupce.

### § 8	Kolektivní členství

1.	Za kolektivního člena Asociace může být přijata právnická osoba nebo jasně vymezená složka právnické osoby.
2.	Kolektivní člen určí fyzickou osobu, s níž je v pracovněprávním či obdobném vztahu, která jej bude v Asociaci zastupovat a vykonávat práva kolektivního člena. Tuto fyzickou osobu má kolektivní člen právo odvolat. 
3.	O přijetí nebo ukončení kolektivního členství rozhoduje Komise. 
4.	Každý kolektivní člen má právo:
    1. volit do všech orgánů Asociace;
    2. získávat odborné informace ze zdrojů Asociace.
5.	Povinnosti kolektivního člena:
    1. nominovat za sebe delegáta do Schůze delegátů;
    1. podílet se podle svých možností a schopností na naplňování účelu Asociace; 
    1. dodržovat stanovy a ostatní vnitřní předpisy Asociace;
    1. plnit usnesení a jiná rozhodnutí orgánů Asociace;
    1. šetřit, chránit a zvelebovat majetek, který slouží Asociaci k zabezpečení její činnosti, jakož i usilovat o dobré jméno Asociace;
    1. řádně a včas platit členské příspěvky určené orgány Asociace.
6.	Kolektivní členství zaniká dobrovolným vystoupením, vyloučením, zánikem právnické osoby či jasně vymezené složky právnické osoby nebo při neuhrazení členských příspěvků déle než jeden rok.
7.	Komise přistoupí k vyloučení takového kolektivního člena, který vyvíjí jménem Asociace jinou činnost, než kterou předpokládají její stanovy a programové prohlášení, nebo který poruší profesní či obecně platné etické zásady, a to i přes napomenutí ze strany předsedy Asociace nebo jím pověřeného zástupce.

### § 9	Čestné členství

1.	Čestným členem Asociace se může stát jakákoli fyzická osoba, která se výrazným způsobem zasloužila o rozvoj české neutronové komunity, nebo která dlouhodobě a významným způsobem působila ve prospěch rozvoje činnosti Asociace.
2.	Čestným členem se může stát i dosavadní individuální člen Asociace.
3.	Každý čestný člen má právo:
    1. účastnit se Schůze delegátů, avšak bez hlasovacího práva;
    2. získávat odborné informace ze zdrojů Asociace.
4.	Povinnosti čestného člena:
    1. podílet se podle svých možností a schopností na naplňování účelu Asociace; 
    1. dodržovat stanovy a ostatní vnitřní předpisy Asociace;
    1. plnit usnesení a jiná rozhodnutí orgánů Asociace;
    1. šetřit, chránit a zvelebovat majetek, který slouží Asociaci k zabezpečení její činnosti, jakož i usilovat o dobré jméno Asociace.
5.	Čestné členství není časově omezeno. Zrušení čestného členství je možné pouze ze závažných důvodů, a to jednomyslným usnesením Komise nebo na vlastní žádost čestného člena.

## IV.	Orgány Asociace

### § 10	 

Asociace má tyto orgány:

1.	Schůze delegátů jako nejvyšší orgán.
2.	Komise jako kolektivní statutární a výkonný orgán.

### § 11	Schůze delegátů

1.	Nejvyšším orgánem Asociace je Schůze delegátů, do jejíž působnosti náleží:
    1. rozhodnutí o zrušení Asociace nebo o jejím sloučení s jiným spolkem;
    1. rozhodování o změně stanov, jednacího řádu, orgánů a volebního řádu;
    1. schvalování programu činnosti a změn v zaměření činnosti Asociace;
    1. schvalování zprávy o činnosti a hospodaření za uplynulé období, programu činnosti na další období a ročního rozpočtu;
    1. stanovení výše a splatnosti členského příspěvku pro individuální členy, stanovení výše a splatnosti členského příspěvku pro kolektivní členy;
    1. potvrzení či revokace rozhodnutí přijatého Komisí.
2.	Delegáty tvořící Schůzi delegátů tvoří individuální členové, kteří se rozhodli být delegáty. Každý delegát disponuje hlasem svým a hlasy ostatních členů Asociace, kteří ho pověřili svým zastupováním. Členové Komise jsou zároveň delegáty.
3.	Schůzi delegátů svolává k zasedání Komise alespoň jednou ročně do 30. června kalendářního roku, pokud je konání Schůze v tomto období možné, jinak bez zbytečného odkladu po odpadnutí překážky. Je-li pro to vážný důvod, svolá Komise Schůzi delegátů kdykoliv.
4.	Schůze delegátů se svolává elektronickou pozvánkou, na které musí být kromě místa, hodiny a data konání uveden i pořad zasedání. Pozvánka musí být každému delegátovi doručena nejméně 14 dnů před datem zasedání Schůze delegátů, a to na e-mailovou adresu delegáta, kterou pro tento účel Asociaci sdělil.
5.	Schůze delegátů zahajuje a řídí předseda Komise nebo jiný pověřený člen Komise. Schůze delegátů ze svého středu volí zapisovatele a ověřovatele zápisu. Pokud nedojde k jejich volbě, určí tyto osoba, která řídí zasedání Schůze delegátů.
6.	Schůze delegátů je schopna se usnášet, jsou-li přítomni delegáti disponující nadpoloviční většinou členských hlasů; po uplynutí 30 minut od předem ohlášeného zahájení Schůze se může usnášet při jakémkoli počtu. Usnesení se přijímá většinou hlasů přítomných delegátů v době usnášení. Každý delegát disponuje hlasem svým a hlasy ostatních členů, kteří ho pověřili svým zastupováním.
7.	Pro přijetí usnesení v následujících věcech je kromě většiny hlasů přítomných delegátů v době usnášení vyžadována také většina hlasů všech kolektivních členů:
    1. změna výše členských příspěvků kolektivních členů,
    1. změna stanov týkající se práv a povinností kolektivních členů (ustanovení § 6),
    1. změna stanov týkající se struktury spolku, tj. ustanovení § 10.
Hlas kolektivního člena vykonává jeho zástupce, který může tento hlas delegovat.
8.	O zasedání Schůze delegátů se pořizuje zápis. Správnost a úplnost zápisu stvrzují svým podpisem zapisovatel, ověřovatel zápisu a osoba řídící Schůzi delegátů.
9.	Schůze delegátů dohlíží na hospodaření Asociace.
10.	Mimo zasedání Schůze delegátů mohou delegáti přijímat usnesení také per rollam, a to výhradně elektronickou formou. Návrh k hlasování může podat Komise. Organizaci hlasování per rollam zajišťuje Komise nebo osoba jí pověřená. Návrh musí obsahovat alespoň: text usnesení, podklady potřebné pro jeho posouzení nebo údaj, kde jsou uveřejněny, a údaj o lhůtě, ve které se mají členové Asociace vyjádřit. Tato lhůta nesmí být kratší než 6 pracovních dnů. Při hlasování per rollam je rozhodnutí přijato, pokud se pro jeho přijetí vysloví delegáti disponující nadpoloviční většinou hlasů. Ve věcech uvedených v § 11 odst. 7 je ke schválení usnesení per rollam vyžadována rovněž většina hlasů všech kolektivních členů. Komise oznámí delegátům písemně nebo jiným vhodným způsobem výsledek hlasování, a pokud bylo usnesení přijato, oznámí jim i celý obsah přijatého usnesení.

### § 12	Komise

1.	Komise je statutárním a výkonným orgánem Asociace, řídí její činnost a je orgánem, který rozhoduje o všech otázkách Asociace, které nejsou výslovně svěřeny stanovami jiným orgánům.
2.	Komise má pět členů. Na stejné období se volí dva náhradníci. Členy Komise mohou být pouze individuální členové. Klesne-li počet členů Komise pod pět, novým členem se stává náhradník s nejvyšším počtem hlasů. Pokud není možné sestavit pětičlennou Komisi tímto způsobem, svolávají členové Komise nové volby Komise.
3.	Funkční období členů Komise je tříleté. 
4.	Komise si ze svého středu volí předsedu a místopředsedu. 
5.	Předseda a místopředseda Komise zastupují Asociaci navenek každý samostatně. V případě jejich nepřítomnosti zastupují Asociaci dva členové Komise společně.
6.	Volby do Komise svolává předseda Komise každé 3 roky. Technickou organizací voleb je vždy pověřen volební komisař, kterého pro každé volby jmenuje předseda Komise z řad členů Asociace. Volební komisař nemůže ve volbách kandidovat. Hlasování ve volbách probíhá elektronickou formou prostřednictvím počítačové sítě způsobem umožňujícím vzdálený přístup, v níž volič odevzdává elektronicky hlas. Volby probíhají 8 kalendářních dní.
7.	U elektronické volby je technicky zabezpečeno, aby volby byly:
    1. tajné: není možné zjistit, jak který jednotlivec hlasoval;
    1. ověřitelné: každý hlas má své trasovací číslo, které lze ověřit;
    1. důvěryhodné: technickou realizaci zajišťuje otevřený a ověřený systém.
8.	Kandidátní listinu pro volbu členů Komise sestavuje volební komisař ze všech přihlášených kandidátů. Kandidát musí být individuálním členem Asociace a zároveň delegátem.
9.	Všichni individuální a kolektivní členové se mohou účastnit elektronické členské volby do Komise. Každý oprávněný volič vybírá z kandidátní listiny 0–5 kandidátů; každému udělí jeden hlas. Po ukončení voleb se kandidáti seřadí dle počtu obdržených hlasů od největšího. Pět kandidátů s nejvyšším počtem hlasů je tímto zvoleno do Komise. Další dva kandidáti v pořadí jsou vedeni jako náhradníci. V případě rovnosti hlasů rozhoduje los během online setkání za přítomnosti dotčených kandidátů a volebního komisaře. O losování je pořízen záznam.
10.	Po skončení voleb vypracovává volební komisař volební protokol, obsahující výsledky volby.
11.	Komise je svolávána a řízena předsedou Komise, v případě jeho nepřítomnosti místopředsedou Komise. První zasedání svolává a řídí zvolený člen Komise s nejvyšším počtem hlasů. V případě jejich nečinnosti svolávají a řídí Komisi dva členové Komise. 
12.	Každého jednání Komise se mohou zúčastnit zástupci kolektivních členů, stejně jako náhradníci vzešlí z voleb, kteří jsou o svolání Komise informováni stejným způsobem jako členové Komise. Tito účastníci se však nepodílí na hlasování Komise.
13.	Komise se usnáší za přítomnosti nadpoloviční většiny všech svých členů. K přijetí usnesení je třeba nadpoloviční většiny přítomných členů Komise. V případě rovnosti hlasů rozhoduje hlas předsedy Komise, a není-li přítomen, hlas místopředsedy Komise. Přítomní náhradníci a zástupci kolektivních členů mají poradní hlas. Komise se může usnášet rovněž per rollam; usnesení je v takovém případě přijato, pokud se pro návrh ve stanoveném termínu vyjádří nadpoloviční většina členů Komise.
14.	Komise volí své zástupce do mezinárodních organizací.
15.	Komise je povinna svolat Schůzi delegátů, jakmile o to požádají delegáti disponující alespoň čtvrtinou členských hlasů. 
16.	Komise může předsedu i místopředsedu odvolat. Hlasuje se na základě návrhu minimálně dvou členů Komise.
17.	Uvolní-li se místo předsedy Komise, vykonává jeho funkci do řádné volby nového předsedy místopředseda Komise.
18.	K vykonávání konkrétních úkolů ve prospěch Asociace může být předsedou nebo místopředsedou pověřen kterýkoli člen Asociace.

### § 13	Seznam členů Asociace

1.	V seznamu členů Asociace se povinně vedou u fyzických osob:
    1. údaje o jménu, příjmení, datu narození, zaměstnání;
    1. údaje o adrese pro doručování elektronické korespondence, případně též údaj o telefonním čísle, pokud jej člen poskytl;
    1. údaje o platbách členských příspěvků;
    1. údaje o delegátství, případně údaj o tom, koho člen za sebe určil jako delegáta.
Údaje uvedené v písm. a) a b) a jejich změny je člen povinen Asociaci oznámit bez zbytečného odkladu.
2.	V seznamu kolektivních členů Asociace se povinně vedou u právnických osob nebo jasně vymezených složek právnických osob:
    1. údaje o názvu, sídlu a identifikačním číslu;
    1. údaje o adrese pro doručování tištěné i elektronické korespondence, případně též údaj o telefonním čísle, pokud jej člen poskytl;
    1. údaje o platbách členských příspěvků;
    1. údaj o tom, koho kolektivní člen za sebe určil jako delegáta;
    1. údaj o fyzické osobě, kterou kolektivní člen určil jako svého zástupce v Asociaci podle § 8.2.
Údaje uvedené v písm. a) a b) a jejich změny je kolektivní člen povinen Asociaci oznámit bez zbytečného odkladu.
3.	Zápis do seznamu členů se provede na základě rozhodnutí Komise o přijetí člena. Již zapsané údaje se vymazávají po zániku členství. Zápisy a výmazy v seznamu členů provádí Komise.
4.	Seznam členů není veřejně přístupný a je využíván pouze pro potřebu orgánů Asociace. Údaje ze seznamu lze publikovat pouze se souhlasem uvedených členů.

## V.	Závěrečná ustanovení

### § 14	

1.	V případě zániku Asociace se likvidátor ve smyslu příslušných právních předpisů postará o majetkové vyrovnání pohledávek a dluhů Asociace. 
2.	Veškerý majetek Asociace bude po vyrovnání všech závazků nabídnut k bezplatnému převodu na jinou právnickou osobu neziskového charakteru, jejíž cíle jsou blízké cílům Asociace. V případě, že nedojde k dohodě s jinou právnickou osobou, bude majetek převeden na Radu vědeckých společností při Akademii věd České republiky.
3.	Ve věcech neupravených těmito stanovami platí obecně závazné právní předpisy.

### § 15	

1.	Stanovy nabývají účinnosti dnem jejich schválení Zakladateli.
2.	Do zvolení první Komise přebírají veškerá práva a povinnosti Komise a Schůze delegátů Zakladatelé.

V Praze dne 13. 5. 2025  
Zakladatelé (abecedně): Petr Čermák, Milan Klicpera, Pavel Strunz, Jan Šaroun, 
