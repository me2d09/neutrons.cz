---
title: "Neutrony na Struktuře 2025"
date: 2025-09-11
image: "/images/2025/struktura2025.jpg"
---
 Součástí letošního krystalografického kolokvia Struktura 2025, pořádaného [Krystalografickou společností](https://www.xray.cz), byl blok tří sekcí věnovaných neutronovému rozptylu připravený Českou neutronovou asociací. Program nabídl mezinárodní i domácí perspektivu a ukázal rozmanitost současného výzkumu.

První sekce přiblížila stav velkých evropských neutronových infrastruktur: Institut Laue-Langevin (ILL) v Grenoblu se stabilním provozem a modernizovanými instrumenty, Heinz Maier-Leibnitz Zentrum (MLZ) v Garchingu připravující se po několika letech na opětovné spuštění reaktoru FRM-II, a nově budovaný European Spallation Source (ESS) v Lundu. Druhá sekce byla zaměřena na české prostředí - neutronovou vědu a experimentální možnosti v ÚJV Řež, představení cílů a poslání CNA a aplikaci difrakčních metod při studiu zbytkových napětí v materiálech. Třetí sekce ukázala šíři domácích témat od mechanických vlastností kovů přes magnetické struktury až po nanomateriály a suprapartikulární systémy.


